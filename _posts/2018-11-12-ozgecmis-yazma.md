---
author: Olcay Bayram
layout: post
categories: Neler Yapıyorum?
published: false
title: Ozgecmis Yazma
tags:
  - cv
  - ik
  - recruitement
---
_Bu yazıda özgeçmiş kelimesini, curriculum vitae (CV) ve résumé kelimeleri ile aynı anlamda kullanıyorum._

İşim gereği birçok özgeçmiş inceledim. Genelde teknik içeriğe odaklanmama rağmen İnsan Kaynakları çalışanlarının özgeçmişe nasıl baktıklarını ve nelere göre elediklerini de gözlemlemiş oldum.
Bana göre içeriğinden başka hiçbir şeyin önemi yok ama benim gibi teknik personelin önüne gelinceye kadar bazı genel geçer mazeretlerle özgeçmişlerin elenmesi gerekiyor. Bu yazıda bunları madde madde işleyerek özgeçmişimizin doğru kişiye ulaşmasını nasıl sağlarız sorusuna yanıt arayacağız.

## Kalıpları Yıkın
Hazır kalıp özgeçmişler başlı başına özensizlik işaretçisi hele bir de bir web sitesinin otomatik aracı ile oluşturulmuşsa ve bir yerlerinde o sitenin adresi bulunuyorsa durum sevimsiz bir hal alıyor. Özgeçmiş kadar basit bir şey için bile otomatik araç kullanmak nedir. Bunu sağlayan internet sitelerinden birinde çalışmış biri olarak, bu araçların güzel sonuçlar üretmediğini söyleyebilirim. PDF dosyasının boyutunu düşürmek için Türkçe’ye özgü karakterleri asimile edenlere selam olsun.

## Başlık
Önemli olan, şirketlerin sizi nasıl tanımladığından daha çok sizin kendinizi nasıl tanımladığınızdır. Bunu tek satırlık bir başlıkla isminizin hemen altına yazabilirsiniz. Bu en son çalıştığınız pozisyon da olabilir, olmak istediğiniz yer veya istediğiniz teknoloji de olabilir.

## Sayfa Sayısı
Bu konuda çok fazla tartışma var. [Yahoo’nun CEO’sunun CV’si](https://www.businessinsider.com/a-sample-resume-for-marissa-mayer-2016-7?international=true&r=US&IR=T) bile sadece 1 sayfaymış da senin ki nasıl 5 sayfa olurmuş. Ben detaylı özgeçmişleri seviyorum. Bu yüzden iki formatta oluşturabilirsiniz. Bir tanesi başvurularda hızla göz atılabilecek ve detaylısının varlığından haberdar eden kısa bir özgeçmiş. İkincisi ise, her iş tecrübesinin altında bir iki paragrafla detaylandırılmış olarak, işe alım sürecinin ilerleyen aşamalarında paylaşılacak şekilde bulundurulabilir.

<!--more-->

## Kapak Yazısı
Bunu gerçekten samimi bir dille yazın. Şirketi araştırın, kendinizi tanıyın ve tanıtın, şirkete yapacağınız katkıyı söyleyin. Kısaca her şirkete özel, ayrı bir tane yazmalısınız. Aynı yazı farklı şirketlere uymayacaktır.

## Sıralama
Yeni mezun iseniz ufak bir giriş metni, ardından eğitim ve kısaca projeler olabilir. İş tecrüben varsa metinden sonra son işin en üstte olacak şekilde çalıştığın şirketler ve neler yaptığın.

## Yazım Hatası
Bir yazılımcı olarak yazım hatalarının ne kadar başbelası olduklarını önce sizin bilmeniz lazım. O yüzden yazım hatalarına asla geçit vermeyin. 

## Fotoğraf
Asla fotoğraf koymayın. Özellikle Türkiye’den gelen başvurularda böyle bir şey var. Özgeçmişte fotoğraf bulunuyor. Bunu kim ortaya çıkardı, kim yaydı bilmiyorum ama prezantabl satış personeli ilanına başvurmadığınız sürece fotoğraf koymazsınız. Şu an Avrupa’da ırkçlığı önlemek için acaba isim de yazılmasa mı tartışması varken fotoğraf koymak geri kalmışlığı gösteriyor. Vesikalığı geçip ek olarak fotoğraf albümü koyan gördü bu gözler.

## Referans
Asla referanslarınızı özgeçmişinize yazmayın. İsterseniz bir satır olarak istendiği durumda sağlanacaktır diyebilirsiniz ama istendiği durumda zaten sağlayacağınız için ona da gerek yoktur. Her ne kadar izin almış olsanız da başkalarının iletişim bilgilerini paylaşmak diğer bir konumuz olan güvenliği de aksatır.

## Güvenlik
Asla açık adresinizi yazmayın. İstenirse söylersiniz. Daha genel olarak il adıyla yetinebilirsiniz. Kendi iletişim bilgileriniz dışında başka iletişim bilgisi vermeyiniz. Doğum gününüzü sadece yıl olarak yazabilirsiniz, ay ve gün detayı gerekli olmayacaktır. Yılı bazen maaş belirlemekte kullanıyorlar. Detay gerekirse de bunlar daima kısa bir iletişimle aktarılabilir. Gereğinden fazla detay paylaşmayın. (Interface segregation)

## Yardım
Çevrenizden yardım isteyin. Sonuçta başkaları okusun diye yazıyorsunuz, o yüzden önce başkalarına okutun ve geri dönüşlerini değerlendirin. Bunu daha profesyonel yapmak isterseniz özgeçmişinizi [honeypot.io](www.honeypot.io) sitesi üzerinden doldurun ve ücretsiz olarak size yardımcı olsunlar.

## Doğru Kişi
Eğer yayınlanan ilanla doğrudan ilgilenen kişiyi bulabilirseniz, özgeçmişinizi o kişiye iletmenizi tavsiye ederim. İçeriden birinin özgeçmişinizi iletmesi daha etkili olacaktır. Tanıdığım birkaç işe alım uzmanı hariç henüz teknik anlamda sağlıklı elemeyi yapabilen İK’cı görmedim.

Son olarak asla unutma, önemli olan ne o şirket, ne de bu özgeçmiş. Önemli olan sensin. Sadece bir hayatın var ve bunu en iyi şekilde değerlendirmek senin elinde. Soru sorma sırası sana geldiğinde [Joel Testi](http://otomatikmuhendis.com/2015/06/11/joel-testi/) sorularını sormaktan çekinme. Daima yüksek emeller peşinde koşan [Yazılım Ustaları](http://en.otomatikmuhendis.com/2017/12/16/software-craftsmanship/)ndan ol ve başkalarının bu mesleği öğrenmelerine yardımcı ol. Eğer tercih hakkın varsa [şunlara](http://www.rntz.net/post/against-software-development.html) karşı dur.
