---
author: Olcay Bayram
layout: post
subtitle: null
image: /img/hackathon.png
categories: Hackathon
tags: 
  - hack
  - marathon
  - hackathon
  - node.js
  - mongoDB
  - redis
  - iOS
  - android
  - IoT
  - bankacılık
  - finans
  - ödeme sistemleri
published: true
title: "Türkiye'de Hackathonlar"
---
**Hack** ve **marathon** kelimelerinin birleşiminden oluşan bu yeni kelime, bir gün ile bir hafta arasında bir süre boyunca gerçekleşen eğitim ve programlama etkinliklerini kapsamaktadır. Kelime ilk olarak 1999 yılında [OpenBSD](http://www.openbsd.org/) geliştiricileri ve [Sun](https://www.oracle.com/sun) pazarlama ekibi tarafından kullanılmıştır. Genelde aralıksız devam eden 3 günün sonunda prototip diyebileceğimiz, kullanılabilir bir ürün ortaya çıkar ve bu jüriye sunulur. Hackathon konusu daha önceden belirlenmiş olabilir, programlama dili veya kullanılacak araç, api gibi kısıtlamalar getirilmiş olabilir. Etkinlik sırasında da sürpriz çalışma konusu verilebilir.

Henüz yurtdışında gördüğümüz örnekleri gibi olmasa da Türkiye'de de ufak hackathonlar gerçekleşmeye başladı. 



## [Getir Hackathon](http://hackathon.getir.com/)

Piyasada hızla yer edinen mobil e-ticaret uygulaması [Getir](http://getir.com/) şimdi de açık bir şekilde yeni çalışanlarını hackathon aracılığıyla alacaklarını duyurdu. Jüride tek yazılımcının [Üstün Özgür](http://ustunozgur.com/) olması biraz iç burksa da çıkacak projeleri heyecanla bekledik. Ama ilgili sayfada kazanan takımlar haricinde bir bilgi yer almadı. Projeler veya aldıkları puanlar, hiç olmadı sunum videosu yer alabilirdi.

- Teknolojiler: Node.js, MongoDB, Redis, iOS, Android
- Konu: Etkinlik günü verilecek.



## [Code The Bank](http://www.intertech.com.tr/tr/CodeTheBank.aspx)

DenizBank'ın teknolojik altyapısını ve bankacılık yazılımını üreten Intertech, daha önce 2014 yılında gerçekleştirdiği hackathonu tekrarlama hazırlıklarında. Bankaların düzenledikleri hackathonların oluşturduğu mutsuzluğu kırmak için ellerinden geleni yapıyorlar. Bu yıl nisan ayının başında ikincisi düzenlenen etkinlik de daha önce ki gibi sırra kadem basmış durumda. Burada katılan takımlar hakkında bile bilgi bulunmuyor.

- Teknolojiler: Kısıt yok.
- Konu:  Çiftçiler, küçük ve orta ölçekli işletmeler, belediyeler ve sosyal sorumluluk bağlamına finans ekosistemini entegre ederek fark yaratan projeler.

<!--more-->


## [Garanti Hackathon](https://hackathon.garanti.com.tr/)

Şu ana kadar gördüklerimiz arasında en iyi hazırlığı yapmış etkinliktir. Demo uygulamanın tamamen etkinlik sırasında yazılmış olmasını istiyorlar ve sonrasında geliştiriciye ait olarak kalacağını, hak iddia edilmeyeceğini belirtiyorlar. Jüri üyeleriyle ve mentörleriyle sağlam bir kadro oluşturulmuş. Kullanılacak servisler ve teknolojiler detaylarıyla verilmiş hatta [github reposu](https://github.com/TGarantiBank/Hackathon)nda kodlara da göz atma fırsatı yakalayabiliyorsunuz.

Etkinliğin kötü tarafı ise genel katılıma kapalı olması, sadece seçilmiş 11 takımın yer alması ve bunlardan, projesi etkinlik öncesinde de yayında olduğu iddia edilen bir takımın kazanmasıdır. Kaynak: [Ülkemizde Hackathon Kültürü](https://berkingulay.wordpress.com/2015/11/23/ulkemizdeki-hackaton-kulturu-garantihackaton-mastersofcode-ve-dahasi/)

- Teknolojiler: Garanti Servisleri, SQL/NoSQL, IoT, Docker, Watson, Beacon API
- Konu: Ödeme sistemleri veya bankacılık



## [ING Hackathon](http://hackathon.ingbank.com.tr/)

Birinci olan ekibe Romanya'da ki ING Global Hackathon'un kapılarını açan yerel etkinlik. Bu özelliğiyle diğerlerinden bir adım öne geçiyor ve bu konuda daha tecrübeli olduklarını gösteriyorlar. Kalabalık jüri ve mentör kadrosuyla göz dolduran bir organizasyon.

- Teknoloji: Kısıt yok.
- Konu: Bankacılık



## [Hürriyet Hackathon](http://www.hurriyet.com.tr/turkiyede-bir-ilk-hurriyet-hackathon-basliyor-28636943)

Türkiye'nin ilk mobil içerik hackathonu olarak 2015 yılı Nisan ayında gerçekleşen bu etkinlik bankacılık dışındaki sektörlerin de hackathon yapılabileceklerini göstermiş oldu. [Kendi](http://www.hurriyethackathon.com/)ne ait sitesine erişemediğimiz için sadece hakkında yapılan haberlerden bilgi alabiliyoruz.

- Teknoloji: Kısıt yok. Hedef platform mobil olmalı.
- Konu: Medya



## [Engelsiz Hackathon](http://www.yga.org.tr/hackathon/)

YGA liderlik okulunun düzenleyeceği etkinlik, diğerlerinden daha farklı olacağı intibası uyandırıyor. Amaç görme engellilerin hayatını değiştirmek ve kolaylaştırmak. Bu konu üzerine eğildikleri için kendilerine teşekkür ederim.

- Teknoloji: Kısıt yok.
- Konu: Etkinlik öncesinde verilecek.



## [Hackingfest](http://www.hackingfest.com/)

Sonuncu ama en fazla ilgi çekici olan hackathon Hackingfest, [Google Developers Group](http://developers.google.com/) ve [Valven Teknoloji](http://www.valven.com/) tarafından düzenleniyor. 2016 Mayıs ayı içerisinde 9 farklı şehirde (Düzce, Edirne, Sivas, Kütahya, İzmir, Konya, Denizli, Trabzon ve Ankara) etkinlik düzenlenecek. Henüz Tekirdağ'da düzenlenecek etkinlik için tarih belirli değil. Bu kadar çeşitli şehirde gerçekleşiyor olması bu hackathon serisini ön plana çıkarıyor. Belirli bir firmanın özelinde olmadığı için de katılımcılara teknolojik ve fikir bakımından özgürlük sağlıyor. İlk etkinlik tamamlandıktan sonra sitede paylaşımlar nasıl olacak merakla bekliyoruz.

- Teknoloji: Etkinlikler arasında farklılık gösterebiliyor. Zorunlu değil, tavsiye niteliğinde; Google Firebase, android, Google Cloud Platform, Progrefsif Web Uygulamaları, AngularJS
- Konu: Serbest


**Ortak eksiklik**: Etkinlik sonrası sitelerin güncel tutulmaması, yazı, video, fotoğraf veya sunum gibi içeriklerin paylaşılmaması. Birer ekran görüntüsüyle ve birer satırlık yazılarla dahi bilgi verilebilir. Örnek: [Duolingo Hackathon](http://duolingo.tumblr.com/post/62723181502/duolingos-inaugural-hackathon)

Fotoğraf: [Smart Toasters and the Airbnb of Things at Canada's International Hackathon](http://motherboard.vice.com/read/smart-toasters-and-the-airbnb-of-things-at-canadas-international-hackathon) yazarına aittir.
